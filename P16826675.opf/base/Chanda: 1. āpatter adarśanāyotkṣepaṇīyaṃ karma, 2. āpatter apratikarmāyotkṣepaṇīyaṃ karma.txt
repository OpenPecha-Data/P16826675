buddho bhagavāṃ kauśāmbyāṃ viharati ghoṣilārāme |tena khalu samayenāyuṣmāṃ chanda āpattim āpanno
na paśyati |etat prakaraṇaṃ bhikṣavo bhagavata ārocayanti |bhagavān āha | kuruta yūyaṃ
bhikṣavaḥ chandasya bhikṣor āpatter adarśanāyotkṣepaṇīyaṃ karma iti yo vā punar anyo ’py
evaṃjātīyaḥ |

paṃcabhiḥ kāraṇair āpatter adarśanād utkṣepaṇīyaṃ karma kṛtam adharmakarma ca tad avinayakarma
ca saṃghaś ca tena sātisāraḥ |katamaiḥ paṃcabhiḥ | acodayitvā kurvanti pūrvavad yāvad ekena
bhikṣuṇā jñaptiṃ kṛtvā karma kartavyaṃ |

śṛṇotu bhadantāḥ saṃghaḥ | ayaṃ chando bhikṣur āpattim āpanno yathādharmaṃ na pratikaroti |sacet
saṃghasya prāptakālaṃ kṣametānujānīyāt saṃgho yat saṃghaś chandasya bhikṣor āpatter adarśanāyotkṣepaṇīyaṃ
karma kuryād ity eṣā jñaptiḥ |

karma kartavyaṃ | śṛṇotu bhadantāḥ saṃghaḥ | ayaṃ chando bhikṣur āpattim āpanno yathādharmaṃ
na pratikaroti | tat saṃghaś chandasya bhikṣor āpatter adarśanāyotkṣepaṇīyaṃ karma karoti
|yeṣām āyuṣmatāṃ kṣamate chandasya bhikṣor āpatter adarśanāya utkṣepaṇīyaṃ karma kartuṃ te
tūṣṇīṃ na kṣamate bhāṣantām* |iyaṃ prathamā karmavācanā pūrvavad yāvad yathā pāṇḍulohitakānāṃ
|

etad eva nidānam* |āyuṣmāṃ chando āpattim āpanno yathādharmaṃ na pratikaroti | sa sabrahmacāribhir
arthakāmaiḥ pūrvavad yathā vibhaṃge |etat prakaraṇaṃ bhikṣavo bhagavata ārocayanti
|bhagavān āha | kuruta yūyaṃ bhikṣavaḥ chandasya bhikṣor āpatter apratikarmāyotkṣepaṇīyaṃ
karma iti yo vā punar anyo ’py evaṃjātīyaḥ |

paṃcabhiḥ kāraṇair āpatter apratikarmāyotkṣepaṇīyaṃ karma kṛtam adharmakarma ca tad avinayakarma
ca saṃghaś ca tena sātisāraḥ |katamaiḥ paṃcabhiḥ | acodayitvā kurvanti pūrvavad yāvad
ekena bhikṣuṇā jñaptiṃ kṛtvā karma kartavyam* |

śṛṇotu bhadantāḥ saṃghaḥ | ayaṃ chando bhikṣur āpattim āpanno (294v1 = GBM 901) yathādharmaṃ
na pratikaroti |sacet saṃghasya prāptakālaṃ kṣametānujānīyāt saṃgho yat saṃghaś chandasya
bhikṣor āpatter apratikarmāyotkṣepaṇīyaṃ karma kuryād ity eṣā jñaptiḥ |

karma kartavyaṃ | śṛṇotu bhadantāḥ saṃghaḥ | ayaṃ chando bhikṣur āpattim āpanno yathādharmaṃ
na pratikaroti |tat saṃghaś chandasya bhikṣor āpatter apratikarmāyotkṣepaṇīyaṃ karma karoti
|yeṣām āyuṣmatāṃ kṣamate chandasya bhikṣor āpatter apratikarmāyotkṣepaṇīyaṃ karma kartuṃ
te tūṣṇīṃ na kṣamate bhāṣantām* |iyaṃ prathamā karmavācanā pūrvavad yāvat pāṇḍulohitakānām*
|| ||

