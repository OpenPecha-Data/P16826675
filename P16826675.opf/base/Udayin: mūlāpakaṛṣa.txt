sa mūlapārivāsika eva saṃghāvaśeṣām āpattim āpannaḥ pratyantarāpattim antarāpattipratirūpāṃ
praticchannāṃ |sa etat prakaraṇaṃ bhikṣūṇām ārocayati |aham asmy āyuṣmanta udāyī bhikṣuḥ saṃghāvaśeṣām
āpattim āpannaḥ saṃcintyaśukravisṛṣṭisamutthitām ardhamāsapraticchannāṃ |tena
mayā udāyinā bhikṣuṇā asyāḥ saṃghāvaśeṣāyā āpatteḥ saṃcintyaśukravisṛṣṭisamutthitāyā ardhamāsapraticchannāyāḥ
saṃghād ardhamāsaṃ parivāso yācitaḥ |dattaḥ saṃghena mamodāyino bhikṣor
asyāḥ saṃghāvaśeṣāyā āpatteḥ saṃcintyaśukravisṛṣṭisamutthitāyāḥ ardhamāsapraticchannāyā
ardhamāsaṃ parivāsaḥ |so ’haṃ pārivāsika eva saṃghāvaśeṣām āpattim āpannaḥ antarāpattiṃ pūrvāpattipratirūpāṃ
praticchannāṃ |tena mayā (297r1 = GBM 906) udāyinā bhikṣuṇā asyāḥ saṃghāvaśeṣāyā
āpatteḥ antarāpatteḥ pūrvāpattipratirūpāyāḥ praticchannāyāḥ saṃghān mūlaparivāso
yācitaḥ |dattaḥ saṃghena mamodāyino bhikṣor asyāḥ saṃghāvaśeṣāyā āpatteḥ antarāpatteḥ pūrvāpattipratirūpāyāḥ
praticchannāyā mūlaparivāsaḥ |so ’haṃ mūlapārivāsika eva saṃghāvaśeṣām
āpattim āpannaḥ pratyantarāpattiṃ antarāpattipratirūpāṃ praticchannāṃ | kiṃ mayā karaṇīyam
ity |etat prakaraṇaṃ bhikṣavo bhagavata ārocayanti |bhagavān āha | dadata yūyaṃ bhikṣava
udāyino bhikṣor asyāḥ saṃghāvaśeṣāyāḥ pratyantarāpatter antarāpattipratirūpāyāḥ praticchannāyā
mūlāpakarṣam iti | yo vā punar anyo ’py evaṃjātīyaḥ |

evaṃ ca punar dātavyaḥ | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn samanuyujya
sarvasaṃghe saṃniṣaṇṇe saṃnipatite udāyinā bhikṣuṇā vṛddhānte utkuṭukena sthitvā aṃjaliṃ
pragṛhya idaṃ syād vacanīyam* |

śṛṇotu bhadantāḥ saṃghaḥ | aham udāyī bhikṣuḥ saṃghāvaśeṣām āpattim āpannaḥ saṃcintyaśukravisṛṣṭisamutthitām
ardhamāsapraticchannāṃ |tena mayā udāyinā bhikṣuṇā asyāḥ saṃghāvaśeṣāyā āpatteḥ
saṃcintyaśukravisṛṣṭisamutthitāyā ardhamāsapraticchannāyāḥ saṃghād ardhamāsaṃ parivāso
yācitaḥ |dattaḥ saṃghena mamodāyino bhikṣor asyāḥ saṃghāvaśeṣāyā āpatteḥ saṃcintyaśukravisṛṣṭisamutthitāyā
ardhamāsapraticchannāyā ardhamāsaṃ parivāsaḥ |so ’haṃ pārivāsika eva
saṃghāvaśeṣām āpattim āpanno ’ntarāpattiṃ pūrvāpattipratirūpāṃ praticchannāṃ |tena mayā udāyinā
bhikṣuṇā asyāḥ saṃghāvaśeṣāyā āpatteḥ antarāpatteḥ pūrvāpattipratirūpāyāḥ praticchannāyāḥ
saṃghān mūlaparivāso yācitaḥ |dattaḥ saṃghena mamodāyino bhikṣor asyāḥ saṃghāvaśeṣāyā
āpatter antarāpatteḥ pūrvāpattipratirūpāyāḥ praticchannāyā mūlaparivāsaḥ |so ’haṃ mūlapārivāsika
eva saṃghāvaśeṣām āpattim āpannaḥ pratyantarāpattim antarāpattipratirūpāṃ praticchannāṃ
|so ’ham asyāḥ saṃghāvaśeṣāyā pratyantarāpatter antarāpattipratirūpāyāḥ praticchannāyāḥ
saṃghān mūlāpakarṣaṃ yāce |dadātu bhadantāḥ saṃgho mamodāyino bhikṣor asyāḥ saṃghāvaśeṣāyāḥ
pratyantarāpatter antarāpattipratirūpāyāḥ praticchannāyā mūlāpakarṣam anukaṃpaka anukampām
upādāya | evaṃ dvir api trir api |

tataḥ paścād ekena bhikṣuṇā jñaptiṃ kṛtvā karma kartavyaṃ | śṛṇotu bhadantāḥ saṃghaḥ |ayam udāyī
(297v1 = GBM 907) bhikṣuḥ saṃghāvaśeṣām āpattim āpannaḥ saṃcintyaśukravisṛṣṭisamutthitām
ardhamāsapraticchannāṃ |tenānena udāyinā bhikṣuṇā asyāḥ saṃghāvaśeṣāyā saṃcintyaśukravisṛṣṭisamutthitāyā
ardhamāsapraticchannāyāḥ saṃghād ardhamāsaṃ parivāso yācitaḥ |dattaḥ saṃghenāsyodāyino
bhikṣor asyāḥ saṃghāvaśeṣāyā āpatteḥ saṃcintyaśukravisṛṣṭisamutthitāyā ardhamāsapraticchannāyā
ardhamāsaṃ parivāsaḥ |so ’yaṃ pārivāsika eva saṃghāvaśeṣām āpattim āpanno
’ntarāpattiṃ pūrvāpattipratirūpāṃ praticchannāṃ |tenānena udāyinā bhikṣuṇā asyāḥ saṃghāvaśeṣāyā
āpatter antarāpatteḥ pūrvāpattipratirūpāyāḥ praticchannāyāḥ saṃghān mūlaparivāso
yācitaḥ |datto ’sya saṃghena udāyino bhikṣor asyāḥ saṃghāvaśeṣāyā āpatter antarāpatteḥ pūrvāpattipratirūpāyāḥ
praticchannāyā mūlaparivāsaḥ |so ’yaṃ mūlapārivāsika eva san* saṃghāvaśeṣām
āpattim āpannaḥ pratyantarāpattim antarāpattipratirūpāṃ praticchannāṃ |so ’yam asyāḥ
saṃghāvaśeṣāyāḥ pratyantarāpatter antarāpattipratirūpāyāḥ praticchannāyāḥ saṃghān mūlāpakarṣaṃ
yācate |sacet saṃghasya prāptakālaṃ kṣametānujānīyāt saṃgho yat saṃgha udāyino bhikṣor
asyāḥ saṃghāvaśeṣāyāḥ pratyantarāpatter antarāpattipratirūpāyāḥ praticchannāyā mūlāpakarṣaṃ
dadyād ity eṣā jñaptiḥ ||

karma kartavyaṃ | śṛṇotu bhadantāḥ saṃghaḥ |ayam udāyī bhikṣuḥ saṃghāvaśeṣām āpattim āpannaḥ
saṃcintyaśukravisṛṣṭisamutthitām ardhamāsapraticchannāṃ |tenānena udāyinā bhikṣuṇā asyāḥ
saṃghāvaśeṣāyā āpatteḥ saṃcintyaśukravisṛṣṭisamutthitāyā ardhamāsapraticchannāyāḥ saṃghād
ardhamāsaṃ parivāso yācitaḥ |dattaḥ saṃghenāsya udāyino bhikṣor asyāḥ saṃghāvaśeṣāyā āpatteḥ
saṃcintyaśukravisṛṣṭisamutthitāyā ardhamāsapraticchannāyā ardhamāsaṃ parivāsaḥ |so ’yaṃ
pārivāsika eva saṃghāvaśeṣām āpattim āpanno ’ntarāpattiṃ pūrvāpattipratirūpāṃ praticchannāṃ
|tenānenodāyinā bhikṣuṇā asyāḥ saṃghāvaśeṣāyā āpatter antarāpatteḥ pūrvāpattipratirūpāyāḥ
praticchannāyāḥ saṃghān mūlaparivāso yācitaḥ |dattaḥ saṃghenāsya udāyino bhikṣor asyāḥ
saṃghāvaśeṣāyā āpatter antarāpatteḥ pūrvāpattipratirūpāyāḥ praticchannāyā mūlaparivāsaḥ |so
’yaṃ mūlapārivāsika eva saṃ saṃghāvaśeṣām āpattim āpannaḥ pratyantarāpattim antarāpattipratirūpāṃ
praticchannāṃ |so ’yam asyāḥ saṃghāvaśeṣāyāḥ pratyantarāpatter (298r1 = GBM 908)
antarāpattipratirūpāyāḥ praticchannāyāḥ saṃghān mūlāpakarṣaṃ yācate |tat saṃgha udāyino bhikṣor
asyāḥ saṃghāvaśeṣāyāḥ pratyantarāpatter antarāpattipratirūpāyāḥ praticchannāyā mūlāpakarṣam
dadāti |yeṣām āyuṣmatāṃ kṣamate udāyino bhikṣor asyāḥ saṃghāvaśeṣāyāḥ pratyantarāpatter
antarāpattipratirūpāyāḥ praticchannāyā mūlāpakarṣam dātuṃ te tūṣṇīṃ na kṣamate bhāṣantāṃ
|iyaṃ prathamā karmavācanā | evaṃ dvitīyā tṛtīyā karmavācanā kartavyā ·dattaḥ saṃghena
udāyino bhikṣor asyāḥ saṃghāvaśeṣāyāḥ pratyantarāpatter antarāpattipratirūpāyāḥ praticchannāyā
mūlāpakarṣaḥ |kṣāntam anujñātaṃ saṃghena yasmāt tūṣṇīm evam etad dhārayāmi || ||

