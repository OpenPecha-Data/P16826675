buddho bhagavāṃ śrāvastyāṃ viharati jetavane anāthapiṇḍadasyārāme |tena khalu samayena śrāvastyāṃ
pāṇḍulohitakā bhikṣavaḥ prativasanti kalahakārakā bhaṇḍanakārakā vigrahakārakā vivādakārakā
ādhikaraṇikāḥ | te saṃghe ’bhīkṣṇam adhikaraṇāny utpādayanti yena saṃghaḥ kalahajāto
viharati bhaṇḍanajāto vigṛhīto vivādam āpannaḥ |etat prakaraṇaṃ bhikṣavo bhagavata ārocayanti
| bhagavān āha | kuruta yūyaṃ bhikṣavaḥ pāṇḍulohitakānāṃ bhikṣūṇāṃ kalahakārakāṇāṃ
bhaṇḍanakārakāṇāṃ vigṛhītānāṃ vivādam āpannānām ādhikaraṇikānāṃ tarjanīyaṃ karma iti | yo
vā punar anyo ’py evaṃjātīyaḥ |

paṃcabhiḥ kāraṇais tarjanīyaṃ karma kṛtam adharmakarma ca tad avinayakarma ca saṃghaś ca tena
sātisāraḥ |katamaiḥ paṃcabhiḥ | acodayitvā kurvanty asmārayitvā avastukam apratijñayā asaṃmukhībhūtasya
kurvanti |

paṃcabhis tu kāraṇais tarjanīyaṃ karma kṛtaṃ dharmakarma ca tad vinayakarma ca saṃghaś ca tena
na sātisāraḥ |katamaiḥ paṃcabhiḥ | codayitvā kurvanti smārayitvā savastukaṃ pratijñayā
saṃmukhībhūtasya kurvanti |

evaṃ ca punaḥ kartavyaṃ | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn samanuyujya
sarvasaṃghe saṃniṣaṇṇe saṃnipatite ekena bhikṣuṇā jñaptiṃ kṛtvā karma kartavyam*
|

śṛṇotu bhadantāḥ saṃghaḥ | ime pāṇḍulohitakā bhikṣavaḥ kalahakārakā bhaṇḍanakārakā vigrahakārakā
vivādakārakā ādhikaraṇikāḥ | ta ete abhīkṣṇaṃ saṃghe adhikaraṇāny utpādayanti yena saṃghaḥ
kalahajāto viharati bhaṇḍanajāto vigṛhīto vivādam āpannaḥ |sacet saṃghasya prāptakālaṃ
kṣametānujānīyāt saṃgho yat saṃghaḥ pāṇḍulohitakānāṃ bhikṣūṇāṃ kalahakārakāṇāṃ bhaṇḍanakārakāṇāṃ
vigrahakārakāṇāṃ vivādakārakāṇām ādhikaraṇikānāṃ tarjanīyaṃ karma kuryād ity eṣā
jñaptiḥ ||

tataḥ karma kartavyaṃ | śṛṇotu bhadantāḥ saṃghaḥ | ime pāṇḍulohitakā bhikṣavaḥ kalahakārakā
bhaṇḍanakārakā vigrahakārakā vivādakārakā ādhikaraṇikāḥ | ta ete abhīkṣṇaṃ saṃghe adhikaraṇāny
utpādayanti yena saṃghaḥ kalahajāto viharati bhaṇḍanajāto viharati vigṛhīto vivādam āpannaḥ
| tat saṃghaḥ pāṇḍulohitakānāṃ bhikṣūṇāṃ kalahakārakāṇāṃ bhaṇḍanakārakāṇāṃ vigrahakārakāṇāṃ
vivādakārakāṇām ādhikaraṇikānāṃ tarjanīyakarma karoti |yeṣām (289r1 = GBM 890) āyuṣmatāṃ
kṣamate pāṇḍulohitakānāṃ bhikṣūṇāṃ pūrvavad yāvat tarjanīyaṃ karma kartuṃ te tūṣṇīṃ
na kṣamate bhāṣantām |iyaṃ prathamā karmavācanā | evaṃ dvitīyā tṛtīyā karmavācanā kartavyā
|| kṛtaṃ saṃghena pāṇḍulohitakānāṃ bhikṣūṇāṃ pūrvavad yāvat tarjanīyaṃ karma | kṣāntam
anujñātaṃ saṃghena yasmāt tūṣṇīm evam etad dhārayāmi |

tarjanīyakarmakṛtasyāhaṃ bhikṣor āsamudācārikān dharmān prajñapayāmi · tarjanīyakarmakṛtena
bhikṣuṇā na pravrājayitavyaṃ | nopasaṃpādayitavyaṃ · na niśrayo deyaḥ | na śramaṇoddeśa upasthāpayitavyaḥ
| na bhikṣuṇy avavādayitavyā | na bhikṣuṇyavavādakaḥ saṃmantavyo | nāpi pūrvasaṃmatena
bhikṣuṇy avavādayitavyā |na bhikṣuś codayitavyaḥ smārayitavyaḥ śīlavipattyā dṛṣṭivipattyā
ācāravipattyā ājīvavipattyā sthāpayitavyo | na poṣadho na pravāraṇā na jñaptikarma
na jñapticaturthaṃ karma |tarjanīyakarmakṛto bhikṣur yathā prajñaptān āsamudācārikān
dharmān na samādāya vartate sātisāro bhavati |

ta evaṃ tarjanīyakarmakṛtā utkacaprakacāḥ saṃghe roma pātayanti niḥsaraṇaṃ pravartayanti sāmīcīm
upadarśayanty antaḥsīmāyāṃ sthitvā osāraṇāṃ yācante kalahakārakatvāc ca prativiramāma
iti kathayanti | etat prakaraṇaṃ bhikṣavo bhagavata ārocayanti · bhagavān āha | osārayata
yūyaṃ bhikṣavaḥ pāṇḍulohitakān bhikṣūn kalahakārakāṃs tarjanīyakarmakṛtān iti · yo vā punar
anyo ’py evaṃjātīyaḥ |

paṃcabhir dharmaiḥ samanvāgatas tarjanīyakarmakṛto nosārayitavyaḥ | katamaiḥ paṃcabhiḥ | notkacaprakacaḥ
saṃghe roma pātayati · na niḥsaraṇaṃ pravartayati na sāmīcīm upadarśayati nāntaḥsīmāyāṃ
sthitvā osāraṇāṃ yācate · tasmāc ca kalahakārakatvāc ca na prativiramāmīti vadaty
| ebhiḥ paṃcabhir dharmaiḥ samanvāgataḥ pūrvavat* |

aparair api paṃcabhir dharmaiḥ samanvāgatas tarjanīyakarmakṛto nosārayitavyaḥ | katamaiḥ paṃcabhiḥ
| rājakulapratisaraṇo bhavati yuktakulapratisaraṇas tīrthikapratisaraṇaḥ pudgalapratisaraṇo
na saṃghapratisaraṇaḥ | ebhiḥ paṃcabhir dharmaiḥ samanvāgataḥ pūrvavat* |

aparair api paṃcabhir dharmaiḥ samanvāgatas tarjanīyakarmakṛto nosārayitavyaḥ | katamaiḥ paṃcabhiḥ
| āgārikadhvajaṃ dhārayati tīrthikadhvajaṃ dhārayati tīrthyān sevate bhajate paryupāste
anadhyācāram ācarati bhikṣuśikṣāyāṃ na śikṣate | ebhiḥ paṃcabhir dharmaiḥ samanvāgataḥ
pūrvavat* |

aparair api paṃcabhir dharmaiḥ samanvāgatas tarjanīyakarmakṛto nosārayitavyaḥ | katamaiḥ paṃcabhiḥ
| bhikṣūn ākrośati roṣayati paribhāṣate · saṃghasya ca alābhāya avasādāya cetayati
| ebhiḥ paṃcabhir dharmaiḥ pūrvavat* |

paṃcabhis tu dharmaiḥ samanvāgatas tarjanīyakarmakṛta osārayitavyaḥ | katamaiḥ paṃcabhir dharmaiḥ
| utkacaprakacaḥ saṃghe roma pātayati niḥsaraṇaṃ pravartayati sāmīcīm upadarśayaty antaḥsīmāyāṃ
sthitvā osāraṇāṃ yācate | kalahakārakatvāc ca prativiramāmīti · vadati · ebhiḥ
paṃcabhir dharmaiḥ samanvāgatas (289v1 = GBM 891) tarjanīyakarmakṛta osārayitavyaḥ |

aparair api paṃcabhir dharmaiḥ samanvāgatas tarjanīyakarmakṛta osārayitavyaḥ | katamaiḥ paṃcabhiḥ
| na rājakulapratisaraṇo bhavati na yuktakulapratisaraṇo na tīrthikapratisaraṇaḥ saṃghapratisaraṇo
na pudgalapratisaraṇaḥ | ebhiḥ paṃcabhir dharmaiḥ samanvāgataḥ pūrvavat* ||

aparair api paṃcabhir dharmaiḥ samanvāgatas tarjanīyakarmakṛta osārayitavyaḥ | katamaiḥ paṃcabhiḥ
| nāgārikadhvajaṃ dhārayati na tīrthikadhvajaṃ dhārayati na tīrthyāṃ sevate na bhajate
na paryupāste adhyācāram ācarati bhikṣuśikṣāyāṃ śikṣate · ebhiḥ paṃcabhir dharmaiḥ pūrvavat*
|

aparair api paṃcabhir dharmaiḥ samanvāgatas tarjanīyakarmakṛta osārayitavyaḥ | katamaiḥ paṃcabhiḥ
| na bhikṣūn ākrośati na roṣayati na paribhāṣate saṃghasya lābhāya anavasādāya cetayate
| ebhiḥ paṃcabhir dharmaiḥ pūrvavat* |

evaṃ ca punar osārayitavyaḥ | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn
samanuyujya sarvasaṃghe saṃniṣaṇṇe saṃnipatite pāṇḍulohitakair bhikṣubhir yathāvṛddhikayā
sāmīcīṃ kṛtvā vṛddhānte utkuṭukena sthitvā añjaliṃ pragṛhya idaṃ syād vacanīyaṃ |

śṛṇotu bhadantāḥ saṃghaḥ | vayaṃ pāṇḍulohitakā bhikṣavaḥ kalahakārakā bhaṇḍanakārakā vigrahakārakā
vivādakārakā ādhikaraṇikāḥ |te vayam abhīkṣṇaṃ saṃghe adhikaraṇāny utpādayāmo yena
saṃghaḥ kalahajāto viharati bhaṇḍanajāto vigṛhīto vivādam āpannaḥ |teṣām asmākaṃ pāṇḍulohitakānāṃ
bhikṣūṇāṃ kalahakārakāṇāṃ bhaṇḍanakārakāṇāṃ vigrahakārakāṇāṃ vivādakārakāṇām ādhikaraṇikānāṃ
saṃghena tarjanīyaṃ karma kṛtaṃ |te vayaṃ tarjanīyakarmakṛtā utkacaprakacāḥ saṃghe
roma pātayāmo niḥsaraṇaṃ pravartayāmaḥ sāmīcīm upadarśayāmaḥ antaḥsīmāyāṃ sthitvā osāraṇāṃ
yācāmahe · kalahakārakatvāc ca prativiramāmaḥosārayatv asmākaṃ bhadantāḥ saṃghaḥ pāṇḍulohitakān
bhikṣūn kalahakārakān vivādakārakān ādhikaraṇikāṃs tarjanīyakarmakṛtān anukaṃpakaḥ
anukaṃpām upādāya | evaṃ dvir api trir api |

tataḥ paścād ekena bhikṣuṇā jñaptiṃ kṛtvā karma kartavyaṃ | śṛṇotu bhadantāḥ saṃghaḥ |ime pāṇḍulohitakā
bhikṣavaḥ kalahakārakā yāvad ādhikaraṇikāḥ | ta ete abhīkṣṇaṃ saṃghe adhikaraṇāny
utpādayanti · yena saṃghaḥ kalahajāto viharati bhaṇḍanajāto vigṛhīto vivādam āpannaḥ |tad
eṣāṃ saṃghena kalahakāraka iti tarjanīyakarma kṛtaṃ | ta ete tarjanīyakarmakṛtā utkacaprakacāḥ
saṃghe roma pātayanti · niḥsaraṇaṃ pravartayanti sāmīcīm upadarśayanty antaḥsīmāyāṃ
sthitvā osāraṇāṃ yācante | kalahakārakatvāc ca prativiramāma iti vadanti ·sacet saṃghasya
prāptakālaṃ kṣametānujānīyāt saṃgho yat saṃghaḥ pāṇḍulohitakān bhikṣūn osārayati niḥsaraṇaṃ
pravartayati | eṣā jñaptiḥ |

tataḥ karma kartavyam* | śṛṇotu bhadantāḥ saṃghaḥ |ime pāṇḍulohitakā bhikṣavaḥ kalahakārakā
yāvad (290r1 = GBM 892) ādhikaraṇikāḥ | ta ete abhīkṣṇaṃ saṃghe adhikaraṇāny utpādayanti yena
saṃghaḥ kalahajāto viharati bhaṇḍanajāto vigṛhīto vivādam āpannaḥ | tad eṣāṃ saṃghena
kalahakārakā iti tarjanīyakarma kṛtaṃ |ta ete tarjanīyakarmakṛtā utkacaprakacāḥ saṃghe roma
pātayanti niḥsaraṇaṃ pravartayanti sāmīcīm upadarśayanti antaḥsīmāyāṃ sthitvā osāraṇāṃ yācante
| kalahakārakatvāc ca prativiramāma iti vadanti |tat saṃghaḥ pāṇḍulohitakān bhikṣūn
kalahakārakāṃs tarjanīyakarmakṛtān osārayati | yeṣām āyuṣmatāṃ kṣamate pāṇḍulohitakān bhikṣūn
kalahakārakāṃs tarjanīyakarmakṛtān osārayituṃ te tūṣṇīṃ na kṣamante bhāṣantāṃ |osāritāḥ
saṃghena pāṇḍulohitakā bhikṣavaḥ kalahakārakās tarjanīyakarmakṛtāḥ | kṣāntam anujñātaṃ
saṃghena yasmāt tūṣṇīm evam etad dhārayāmi || ||

