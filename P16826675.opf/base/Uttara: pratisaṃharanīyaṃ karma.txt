buddho bhagavāṃ śrāvastyāṃ viharati jetavane ’nāthapiṇḍadasyārame ·tena khalu samayena śrāvastyām
anyatama śreṣṭhī prativasati āḍhyo mahādhano mahābhogaḥ |(292r1 = GBM 896) tena sadṛśāt
kulāt kalatram ānītaṃ | sa tayā sārdhaṃ krīḍati ramate paricārayati | tasya krīḍato ramamāṇasya
paricārayataḥ patnī āpannasatvā saṃvṛttā |sā aṣṭānāṃ vā navānāṃ vā māsānām atyayād
uttare nakṣatre prasūtā | dārako jātaḥ |tasya jñātayaḥ saṃgamya samāgamya trīṇi saptakāny
ekaviṃśatidivasāṃ jātasya jātimahaṃ kṛtvā nāmadheyaṃ vyavasthāpayanti | kiṃ bhavatu dārakasya
nāmeti |teṣām etad abhavat* | yasmād ayaṃ daraka uttare nakṣatre jātas tasmād bhavatu
dārakasya uttara iti nāmeti · tasya uttara iti nāmadheyaṃ vyavasthāpitaṃ |sa unnīyate vardhate
kṣīreṇa dadhnā navanītena sarpiṣā sarpirmaṇḍenānyaiś cottaptottaptair upakaraṇaviśeṣair
āśur vardhyate hradastham iva paṃkajaṃ |sa yadā mahān saṃvṛttas tadā lipyām upanyastaḥ
saṃkhyāyāṃ gaṇanāyāṃ mudrāyāṃ uddhāre nyāse niḥkṣepe lipyāḥ pāraṃ gataḥ | udghāṭako vācakaḥ
paṇḍitaḥ paṭupracāro ’ṣṭāsu parīkṣāsu kṛtāvī saṃvṛttaḥ | tadyathā ratnaparīkṣāyāṃ vastraparīkṣāyāṃ
vastuparīkṣāyāṃ dāruparīkṣāyāṃ hastiparīkṣāyām aśvaparīkṣāyāṃ strīparīkṣāyāṃ
puruṣaparīkṣāyāṃ ca kṛtāvī saṃvṛttaḥ |yāvad asya pitā kālagataḥ | uttaro gṛhasvāmī saṃvṛttaḥ
| tenāpaṇaḥ prasāritaḥ krīṇāti vikrīṇīte | krayavikrayeṇa jīvikāṃ kalpayati |

so ’pareṇa samayena bhagavataḥ sakāśam upasaṃkrāntaḥ | tasya bhagavaddarśanāt saddharmaśravaṇāc
ca bhagavacchāsane prasādo jātaḥ | prasādajātaś ca pravrajyābhilāṣī saṃvṛttaḥ |sa mātuḥ
sakāśam upasaṃkramya kathayaty aṃbānujānīhi svākhyāte dharmavinaye pravrajāmīti |sā kathayati
tvaṃ mamaikaputro yāvad ahaṃ jīvāmi tāvan na pravrajitavyaṃ | mṛtāyāṃ mayi yatheṣṭaṃ
kariṣyasīti ·sa kathayaty aṃba samayenāhaṃ na pravrajāmi yadi tvaṃ divase divase saṃghoddiṣṭakān
bhikṣūn bhājayasīti |sā kathayati putra evaṃ karomīti · sa cottaro yat kiṃcid upārjayati
tat sarvaṃ mātre ’nuprayacchati · ambānena śramaṇabrāhmaṇān pratipādayeti ·sāsya mātā
matsarī kuṭukuṃcikā āgṛhītapariṣkārā kākāyāpi baliṃ na pradātuṃ vyavasyati prāg eva śramaṇabrāhmaṇān
pratipādayiṣyati · ye tu śramaṇabrāhmaṇāḥ piṇḍārthinas taṃ gṛhaṃ praviśanti
tān paribhāṣate tarjayati ca | pretopapannā iva yūyaṃ nityaṃ paragṛhebhyo bhikṣām aṭateti
|taṃ ca putraṃ vipralaṃbhayati adya mayā iyanto bhikṣavo bhojitā iyatāṃ śramaṇabrāhmaṇānāṃ
bhikṣā datteti ·sā tena mātsaryeṇāsevitena bhāvitena bahulīkṛtena kālaṃ kṛtvā preteṣūpapannā
|uttaro ’pi mātṛviyogād dānāni datvā puṇyāni kṛtvā svākhyāte dharmavinaye pravrajitaḥ
|

so ’pareṇa samayena mrakṣaṣaṇḍāyāṃ vyavasthitaḥ | tam āgamya mrakṣaṣaṇḍānivāsī citro gṛhapatir
bhagavacchāsane prasannaḥ | so ’tīva buddhadharmasaṃgheṣu kārān karoti | mrakṣaṣaṇḍānānādeśābhyāgatānāṃ
bhikṣūṇāṃ pratisaraṇaṃ saṃvṛttaḥ |yāvad apareṇa samayenāyuṣmata (292v1 =
GBM 897) uttarasyānyatamasmin karvaṭake kiṃcit karaṇīyam utpannaṃ | sa tatra gataḥ |āyuṣmāṃś
copaseno valgantīputro paṃcaśataparivāro janapadacārikāṃ caraṃ mrakṣaṣaṇḍām anuprāptaḥ
|aśrauṣīc citro gṛhapatir yathā upaseno valgantīputraḥ paṃcaśataparivāro janapadacārikāṃ carann
ihānuprāpta iti |śrutvā ca punar yenāyuṣmān upasenas tenopasaṃkrāntaḥ | upasaṃkramyāyuṣmata
upasenasya pādau śirasā vanditvaikānte niṣaṇṇaḥ |ekāntaniṣaṇṇaṃ citraṃ gṛhapatim āyuṣmān
upaseno dharmyayā kathayā saṃdarśayati samādāpayati samuttejayati saṃpraharṣayaty |
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm |atha
citro gṛhapatir utthāyāsanād ekāṃsam uttarāsaṃgaṃ kṛtvā yenāyuṣmān upasenas tenāṃjaliṃ praṇamayyāyuṣmantam
upasenam idam avocat* |adhivāsayatu me ārya upasenaś cāntargṛhe bhaktena
sārdhaṃ bhikṣusaṃghenety |adhivāsayati āyuṣmān upasenaś citrasya gṛhapates tūṣṇīṃbhāvena
|atha citro gṛhapatir āyuṣmata upasenasya tūṣṇīṃbhāvenādhivāsanāṃ viditvā śucipraṇītaṃ khādanīyabhojanīyaṃ
samudānīya kālyam evotthāyāsanakāni prajñapayaty |

āyuṣmāṃś cottaras tasmāt karvaṭakād āgataḥ | yāvat paśyati na śayanāsanaprajñaptiṃ nāpy āhāram
upānvāhṛtaṃ | sa ārāmikān āmantrayate |bhavanta kim alpotsukās tiṣṭhatha nāsanaprajñaptiḥ
kriyate nāpy āhāra upānvāhriyate | kiṃ bhikṣusaṃghena bhaktacchedaḥ karaṇīya iti |te kathayanti
citreṇa gṛhapatinā bhikṣusaṃgho ’ntargṛhe bhaktenopanimantritaḥ | kiṃ mamāgamya |
na tvām āgamya ’pi tu āryam upasenaṃ valgantīputraṃ | paṃcasataparivāro janapadacārikāṃ carann
ihānuprāptaḥ |sa śrutvā saṃjātāmarṣaḥ kathayati | ahaṃ tasya sarvatra pūrvaṃgamaḥ ·
katham asau māṃ pratyākhyāyāyuṣmantam upasenaṃ valgantīputraṃ bhikṣusaṃgham upanimantrayati
· gacchāmi tāvat paśyāmīti |sa yena citro gṛhapatis tenopasaṃkrānto yāvat paśyati citraṃ
gṛhapatim āsanaprajñaptiṃ kriyamāṇaṃ | sa bhūyasyā mātrayā paryavasthitaḥ |

citreṇa gṛhapatinābhihitaḥ | ārya śobhanā āsanaprajñaptiḥ śobhanaś cāhāra iti |citro gṛhapatis
tilapūpalikāvaṇig āsīd | uttaraḥ kathayati gṛhapate śobhanā āsanaprajñaptiḥ śobhanaś cāhāra
| kiṃ tu tilapūpalikā nāsti |sa kathayati | bhadantottara vijñātaṃ | tena hy upamāṃ tāvac
chṛṇu : upamayā ca punar ihaike vijñapuruṣā bhāṣitasyārtham ājānanti ·bhūtapūrvaṃ bhadantottara
saṃbahulā jāṃbūdvīpakā vaṇijaḥ sāmudraṃ yānapātraṃ pratipādya kākaṃ kukkuṭīṃ cādāya
mahāsamudram avatīrṇā dhanahārakāḥ | yāvad asau kukkuṭī kukkuṭam alabhamānā kākena sārdhaṃ
saṃvāsaṃ gatā :tayoḥ saṃvāsāc chāvako jātaḥ | sa kākakukkuṭīkaṃ vāśyate na kāko na kukkuṭaḥ
|evam eva tvaṃ mokṣārthī pravrajito mokṣamārgam alabhamāno yad vā tad vā (293r1 =
GBM 898) pralapas_iti |evam ukte āyuṣmān uttaras tāḍakakuṃcikāṃ ca tasya purastād utsṛjya
saṃprasthitaḥ |

tenoktaḥ | bhadanta uttara kutra gacchasi | śrāvastīṃ | svacittaṃ pratilabhasva ihaiva tiṣṭha
mā gaccha | sthānam etad vidyate yat tvayā punar āgatyāham eva kṣamayitavya iti |tasya vacanam
avacanīkṛtya samādāya pātracīvaraṃ yena śrāvastī tena cārikāṃ prakrānto ’nupūrveṇa
cārikāṃ caraṃ śrāvastīm anuprāptaḥ | sa bhikṣubhir dṛṣṭaḥ uktaś ca |svāgataṃ svāgatam āyuṣmann
uttara prītā vayaṃ tvaddarśanena no tv āgamanena |kiṃ karaṇam* · tvam āgamya citro gṛhapatir
mrakṣaṣaṇḍāyāṃ buddhadharmasaṃgheṣu kārān karoti | āgantukānāṃ ca gāmikānāṃ ca mrakṣaṣaṇḍā
pratisaraṇam* |asty etad evaṃ | mayā citro gṛhapatir avasphaṇḍitaḥ |yathā kathaṃ
tena yathāvṛttam ārocitaṃ | etat prakaraṇaṃ bhikṣavo bhagavata ārocayanti ·bhagavān āha ·
kuruta yūyaṃ bhikṣavaḥ uttarasya bhikṣor gṛhapati-r-avasphaṇḍakasya pratisaṃharaṇīyaṃ karma
iti | yo vā punar anyo ’pi evaṃjātīyaḥ |

paṃcabhiḥ kāraṇaiḥ pratisaṃharaṇīyakarmakṛtam adharmakarma ca tad avinayakarma ca bhavati pūrvavad
yāvad asaṃmukhībhūtasya kurvanti |evaṃ ca punaḥ kartavyam* | śayanāsanaprajñaptiṃ kṛtvā
gaṇḍīm ākoṭya pṛṣṭavācikayā bhikṣūn samanuyujya sarvasaṃghe saṃniṣaṇṇe saṃnipatite ekena
bhikṣuṇā jñaptiṃ kṛtvā karma kartavyaṃ |

śṛṇotu bhadantāḥ saṃghaḥ | anenottareṇa bhikṣuṇā citro gṛhapatir avasphaṇḍitaḥ |sacet saṃghasya
prāptakālaṃ kṣametānujānīyāt saṃgho yat saṃgha uttarasya bhikṣor gṛhapati-r-avasphaṇḍakasya
pratisaṃharaṇīyaṃ karma kuryād ity eṣā jñaptiḥ ·

tataḥ karma kartavyaṃ | śṛṇotu bhadantāḥ saṃghaḥ | anenottareṇa bhikṣuṇā mrakṣaṣaṇḍāyāṃ citro
gṛhapatir avasphaṇḍitaḥ |tat saṃgha uttarasya bhikṣor gṛhapati-r-avasphaṇḍakasya pratisaṃharaṇīyaṃ
karma karoti | yeṣām āyuṣmatāṃ kṣamate uttarasya bhikṣor gṛhapati-r-avasphaṇḍakasya
pratisaṃharaṇīyaṃ karma kartuṃ te tūṣṇīṃ | na kṣamate bhāṣantāṃ | iyaṃ prathamā karmavācanā
| evaṃ dvitīyā tṛtīyā karmavācanā kartavyā |kṛtaṃ saṃghena uttarasya bhikṣor gṛhapati-r-avasphaṇḍakasya
pratisaṃharaṇīyaṃ karma | kṣāntam anujñātaṃ saṃghena yasmāt tūṣṇīm evam
etad dhārayāmi ||

pratisaṃharaṇīyakarmakṛtasyāhaṃ bhikṣor āsamudācārikān dharmān prajñapayāmi | pratisaṃharaṇīyakarmakṛtena
bhikṣuṇā na pravrājayitavyaṃ pūrvavad yāvat* |sa evaṃ pratisaṃharaṇīyakarmakṛta
utkacaprakacaḥ saṃghe roma pātayati | niḥsaraṇaṃ pravartayati |sāmīcīm upadarśayati |
antaḥsīmāyāṃ ca sthitvā osāraṇāṃ yācate | gṛhapati-r-avasphaṇḍakatvāc ca prativiramāmīti vadati
| etat prakaraṇaṃ bhikṣavo bhagavata ārocayanti |bhagavān āha · osārayata yūyaṃ bhikṣava
uttaraṃ bhikṣuṃ pratisaṃharaṇīyakarmakṛtam iti | yo vā punar anyo ’pi evaṃjātīyaḥ |

paṃcabhir dharmaiḥ pratisaṃharaṇīyakarmakṛta osārayitavyaḥ | katamaiḥ paṃcabhiḥ |utkacaprakacaḥ
pūrvavad yāvad gṛhapatyavasphaṇḍakatvāc ca prativiramāmīti vadati |(293v1 = GBM 899) evaṃ
ca punar osārayitavyaḥ | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn
samanuyujya sarvasaṃghe saṃniṣaṇṇe saṃnipatite ekena bhikṣuṇā jñaptiṃ kṛtvā karma kartavyaṃ
·

śṛṇotu bhadantāḥ saṃghaḥ | anenottareṇa bhikṣuṇā mrakṣaṣaṇḍāyāṃ citro gṛhapatir avasphaṇḍitaḥ
| tad asya saṃghena gṛhapatir avasphaṇḍaka iti kṛtvā pratisaṃharaṇīyakarma kṛtaṃ | so ’yam
uttaro bhikṣuḥ pratisaṃharaṇīyakarmakṛta utkacaprakacaḥ pūrvavad yāvad gṛhapatyavasphaṇḍakatvāc
ca prativiramāmīti vadati |sacet saṃghasya prāptakālaṃ kṣametānujānīyāt saṃgho yat
saṃghaḥ uttaraṃ bhikṣuṃ pratisaṃharaṇīyakarmakṛtam osārayed ity eṣā jñaptiḥ ||tato vaktavyo
gaccha taṃ gṛhapatiṃ kṣamaya osārito bhaviṣyasīti ·

sa bhikṣubhir evam abhihito yena mrakṣaṣaṇḍā tena cārikāṃ prakrānto ’nupūrveṇa cārikāṃ caraṃ
mrakṣaṣaṇḍām anuprāptaḥ |tato mārgaśramaṃ prativinodya yena citro gṛhapatis tenopasaṃkrāntaḥ
· upasaṃkramya dakṣiṇaṃ bāhum abhiprasārya kathayati ·kṣamasva mama gṛhapate · kṣāntaṃ
bhadantottara · yady evam ihaiva prativasa | gacchāmi tāvad yena mamāparāddhaṃ tasya nigrahaṃ
karomi | kiṃ mayāparāddhaṃ | na tava yena mamāparāddhaṃ ·

athāyuṣmān uttaro gaṃgātīraṃ gatvā tribhis tālavṛndaiḥ kuṭikāṃ kṛtvā varṣā upagataḥ |tena śavaśīrṣopamaṃ
pātraṃ dhāritaṃ | tasya nātidūre mārgas tena satataṃ gopāṅganā gacchanti · sa
tāsāṃ pātraṃ prasārayati ·tasmin dadhiṃ vā kṣīraṃ vā udaśviṃ vānuprayacchanti · tat paribhujya
dhyānasamādhisamāpattisukhāni abhināmayati ·

yāvad apareṇa samayena dve gopāṅgane gacchato mātā duhitā ca · duhitā mātuḥ kathayaty amba eṣa
āryo mūka iti ·sā kathayati putri naiṣa mūkaḥ nūnam anena kasyacid vācā aparāddham* tasyā
eṣa nigrahaṃ karotīti ·amba kim etad evaṃ bhaviṣyati · putri svo ’haṃ tava pratyakṣīkariṣyāmīti
·yāvad aparasmin divase mathitaghaṭaṃ gṛhītvā duhitṛsametā taṃ pradeśam āgatā | āyuṣmatā
uttareṇa pātraṃ prasāritam* | sā tasya pātraṃ mathitasya pūrayitum ārabdhā ·āyuṣmān
uttaraḥ pātraṃ cālayati | sā dadāty eva na saṃtiṣṭhate | āyuṣmān uttaraḥ kathayatialaṃ bhagini
· kim anena nirarthakena choritena · santy anye ’smadvidhāḥ pratigrāhakā iti ·sā kathayati
· putri na tvaṃ mayā pūrvam uktā nāyaṃ mūko nūnam anena kasyacid vācā aparāddham*
tasyā eva nigrahaṃ karotīti · | (294r1 = GBM 900) avocas tvam aṃba iti |

tatrāyuṣmatā uttareṇa dvābhyām antarvarṣābhyām ekā vāg bhāṣitā |tṛtīye ’ntarvarṣe idam eva pañcagaṇḍakaṃ
saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā
parāhanya tamaḥskandhaḥ pradālitaḥ arhaṃ saṃvṛttaḥ pūrvavad yāvat pūjyo mānyo
’bhivādyaś ca saṃvṛttaḥ |āyuṣmān uttaro ’rhatvaprāpto vimuktiprītisukhasaṃvedī tasyāṃ
velāyāṃ gāthāṃ bhāṣate ||

tribhir mayā tālavṛndair gaṅgātīre kuṭī kṛtā |śavaśīrṣopamaṃ pātraṃ pāṃsukūlaṃ ca cīvaram* ||

dvābhyām antarvarṣābhyām ekā vāg bhāṣitā mayā |tṛtīye ’ntarvarṣe tu tamaḥskandhaḥ pradālitaḥ
||

gaṅgātīranivāsī ’tra uttaraḥ sthaviro vaśī |vimuktacitto hi arhann imā gāthā abhāṣata || ||

