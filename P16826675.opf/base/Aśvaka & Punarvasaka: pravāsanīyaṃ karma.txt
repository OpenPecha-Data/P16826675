buddho bhagavāṃ śrāvastyāṃ viharati jetavane ’nāthapiṇḍadasyārāme · tena khalu samayena kiṭāgirīyakāv
aśvakapunarvasukau bhikṣū prativasataḥ kuladūṣakau pāpadharmasamudācārau |tāv imāny
evaṃrūpāṇy aśrāmaṇakāni karmāṇi kurutaḥ kārayataḥ |tadyathā mātṛgrāmeṇa sārdhaṃ saṃcagghataḥ
saṃkrīḍataḥ saṃkilikilāyete · auddhatyaṃ dravaṃ kāyatāntyaṃ kurutaḥ apīdānīm ekāsane
niṣīdataḥ | ekapaṃktyāṃ bhuṃjāte | ekaśirāvake vividhāni madyapānāni pibataḥ | puṣpāṇy uccinutaḥ
uccāyataḥ | mālā grathnītaḥ grathnāpayataḥ | avataṃsakān badhnītaḥ badhnayataḥ |nṛtyataḥ
nartayataḥ | gāyataḥ gāyāpayataḥ | vādataḥ vādāpayataḥ | sunṛtyeṣu sugīteṣu suvāditeṣu
lālāṭikām anuprayacchataḥ | cīvarakāni saṃhṛtya dhāvataḥ dravataḥ pradravataḥ | ūruparivartam
api kurutaḥ bāhuparivartam api | rohitāvartam api | jalaśikyakayāpi vidhyataḥ | jalayantrakaṃ
jalabherikām api vādayataḥ | hastikrauñcam api krūñcataḥ aśvaheṣitam api heṣataḥ
| ṛṣabhagarjitam api garjataḥ | mukhadundubhikām api vādayataḥ | mukhaśaṅkhaṃ mukhabherīṃ
mayūravirutam api kekāyete | kokilavirutam api bikūjataḥ |hastiyuddham api kurutaḥ | aśvayuddham
ṛṣabhayuddhaṃ mahiṣayuddham ajayuddhaṃ piṇḍakayuddhaṃ strīyuddhaṃ puruṣayuddhaṃ
kumārakayuddhaṃ kumārikāyuddhaṃ kukkuṭayuddhaṃ vartakayuddhaṃ lāvakayuddhaṃ kurutaḥ kārayataḥ
| imāni cānyāni cāśrāmaṇakāni karmāṇi kurutaḥ kārayataḥ |tayos tayā īryayā caryayā pratipattyā
kiṭāgirim anāgatāś ca bhikṣavo nāgacchanty | āgatāś ca nābhiramante tyajanti kiṭāgirau
vāsaṃ |kiṭāgirinivāsinaś ca brāhmaṇagṛhapatayo nāttamanaso nābhirāddhāḥ | naivāsikānām
api cirānugatānāṃ kṛcchreṇa piṇḍakaṃ dātavyaṃ kartavyaṃ manyante | kaḥ punar vāda āgantukānāṃ
|

yāvad apareṇa samayenāyuṣmān ānandaḥ kāśīṣu janapadeṣu cārikāṃ caraṃ kiṭāgirim anuprāptaḥ |
kiṭāgirau viharati (291v1 = GBM 895) kiṭāgirīyake dāve |athāyuṣmān ānandaḥ pūrvāhṇe nivāsya
pātracīvaram ādāya kiṭāgiriṃ piṇḍāya praviṣṭaḥ · sa yathā dhautena pātreṇa kiṭāgiriṃ piṇḍāya
praviṣṭas tathā dhautenaiva pātreṇa pratiniṣkrānto ’labdhvā dānam alabdhvāpratyākhyānam*
antata ekabhikṣām api |athāyuṣmata ānandasyaitad abhavat* | pūrve cāyaṃ kiṭāgiri ṛddhaś
cābhūt* sphītaś ca kṣemaś ca subhikṣaś cākīrṇabahujanamanuṣyaś ca sulabhaś cārupiṇḍako yācanakena
| etarhy apy ayaṃ kiṭāgiri ṛddhaś ca sphītaś ca kṣemaś ca subhikṣaś cākīrṇabahujanamanuṣyaś
ca |atha ca punar ahaṃ yathā dhautenaiva pātreṇa praviṣṭas tathā dhautena pātreṇa
pratiniṣkrānto ’labdhvā dānam alabdhvā pratyākhyānaṃ antata ekabhikṣām api |mā haivātra
kenacid bhagavataḥ śrāvakena mūḍhenāvyaktenākuśalena kleśavaśāt kulastrī vā kulakumārī vā
ābhāṣitā vā bhaviṣyaty āmṛṣṭā vā paribhāṣitā |

tena khalu samayena kiṭāgirīyakānāṃ brāhmaṇagṛhapatīnāṃ saṃsthāgāre paṃcamātrāṇi brāhmaṇagṛhapatiśatāni
saṃniṣaṇṇāni saṃnipatitāni kenacid eva karaṇīyena |athāyuṣmān ānando yena kiṭāgirīyakānāṃ
brāhmaṇagṛhapatīnāṃ saṃsthāgāras tenopasaṃkrāntaḥ | upasaṃkramya kiṭāgirīyakān
brāhmaṇagṛhapatīn idam avocat* |pūrve cāyaṃ bhavanta kiṭāgiriḥ pūrvavad yāvad alabdhvā ekabhikṣām
api |evam uktāḥ kiṭāgirīyakā brāhmaṇagṛhapataya indriyāṇy utkṣipyāvasthitāḥ ·

tena khalu samayenodakaplotika upāsakas tasyām eva pariṣadi saṃniṣaṇṇo ’bhūt saṃnipatitaḥ |athodakaplotika
upāsika āyuṣmantam ānandaṃ bāhuṃ gṛhītvā ekānte prakramyāyuṣmantam ānandam
idam avocat* |yat khalu bhadantānanda jānīyā asmin kiṭāgirāv aśvakapunarvasukau bhikṣū prativasataḥ
kuladūṣakau pāpadharmasamudācārau tau mātṛgrāmeṇa sārdhaṃ saṃcagghataḥ pūrvavad
yāvad |

āyuṣmann ānanda pūrvavad yāvad yathā saṃghāvaśeṣe kuladūṣakaśikṣāpade aśvakapunarvasukayor bhikṣvoḥ
pravāsanīyaṃ karma kuru |

evaṃ ca punaḥ kartavyaṃ | antarmārge sthitvā codako bhikṣuḥ saṃmantavyaḥ | paṃcabhir dharmaiḥ
samanvāgataś codako bhikṣuḥ pūrvavad yāvat karma kurvanti |

śṛṇotu bhadantāḥ saṃghaḥ | imāv aśvakapunarvasukau bhikṣū kuladūṣakau pāpadharmasamudācārau
| ābhyāṃ kulāni dūṣitāni dṛśyante ’pi śrūyante ’pi prajñāyante ’pi |pāpakāś cānayoḥ samudācārā
dṛśyante ’pi śrūyante ’pi prajñāyante ’pi | sacet saṃghasya prāptakālaṃ kṣametānujānīyāt
saṃgho yat saṃghaḥ aśvakapunarvasukayor bhikṣvoḥ kuladūṣakayoḥ pāpadharmasamudācāriṇoḥ
pravāsanīyaṃ karma kuryād ity eṣā jñaptiḥ ||evaṃ ca karma kartavyaṃ pūrvavad yāvad evaṃ dvitīyā
tṛtīyā karmavācanā kartavyā · || ||

