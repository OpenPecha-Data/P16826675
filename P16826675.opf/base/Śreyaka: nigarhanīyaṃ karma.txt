buddho bhagavāṃ śrāvastyāṃ viharati jetavane ’nāthapiṇḍadasyārāme ·tena khalu samayena śreyako
bhikṣur abhīkṣṇāpattiko ’bhīkṣṇaṃ saṃghāvaśeṣām āpattim āpadyate ·tasya bhikṣavaḥ parivāsaṃ
dadanto mūlaparivāsaṃ mānāpyam āvarhantaś ca bahukṛtyā bhavanti bahukaraṇīyā riṃcanty
uddeśaṃ pāṭhaṃ svādhyāyaṃ yogaṃ manasikāram adhyātmaṃ cetaḥśamatham* | etat prakaraṇaṃ bhikṣavo
bhagavata ārocayanti |bhagavān āha | kuruta yūyaṃ bhikṣavaḥ śreyakasya bhikṣor abhīkṣṇāpattikasya
nigarhaṇīyaṃ karma iti | yo vā punar anyo ’py evaṃjātīyaḥ |

paṃcabhiḥ kāraṇair nigarhaṇīyaṃ karma kṛtam adharmadharma ca tad avinayakarma ca saṃghaś ca
tena sātisāraḥ | katamaiḥ paṃcabhiḥ | acodayitvā kurvanti asmārayitvā avastukam apratijñayā
asaṃmukhībhūtasya kurvanti ·

paṃcabhis tu kāraṇair nigarhaṇīyaṃ karma kṛtaṃ dharmakarma ca tad vinayakarma ca saṃghaś ca
tena na sātisāraḥ | katamaiḥ paṃcabhiḥ | codayitvā smārayitvā kurvanti savastukaṃ pratijñayā
saṃmukhībhūtasya |

evaṃ ca punaḥ kartavyam* | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn samanuyujya
sarvasaṃghe saṃniṣaṇṇe saṃnipatite ekena bhikṣuṇā jñaptiṃ kṛtvā karma kartavyaṃ
|

śṛṇotu bhadantāḥ saṃghaḥ | ayaṃ śreyako bhikṣur abhīkṣṇāpattikaḥ abhīkṣṇaṃ saṃghāvaśeṣām āpattim
āpadyate | tad asya bhikṣavaḥ parivāsaṃ dadanto mūlaparivāsaṃ mānāpyam āvarhantaś ca
bahukṛtyā bhavanti bahukaraṇīyā riṃcanty uddeśaṃ pāṭhaṃ svādhyāyaṃ yogaṃ manasikāram adhyātmaṃ
cetaḥśamathaṃ | sacet saṃghasya prāptakālaṃ kṣametānujānīyāt saṃgho yat saṃghaḥ śreyakasya
bhikṣor abhīkṣṇāpattikasya nigarhaṇīyaṃ karma kuryād ity eṣā jñaptiḥ |

evaṃ ca karma kartavyam* | śṛṇotu bhadantāḥ saṃghaḥ | ayaṃ śreyako bhikṣur abhīkṣṇāpattikaḥ
abhīkṣṇaṃ saṃghāvaśeṣām āpattim āpadyate | tad asya bhikṣavaḥ parivāsaṃ dadanto mūlaparivāsaṃ
mānāpyam āvarhantaś ca bahukṛtyā bhavanti bahukaraṇīyā riṃcanty uddeśaṃ pāṭhaṃ svādhyāyaṃ
yogaṃ manasikāram adhyātmaṃ cetaḥśamathaṃ |tat saṃghaḥ śreyakasya bhikṣor abhīkṣṇāpattikasya
nigarhaṇīyaṃ karma karoti | yeṣām āyuṣmatāṃ kṣamate śreyakasya (290v1 = GBM 893) bhikṣor
abhīkṣṇāpattikasya nigarhaṇīyaṃ karma kartuṃ te tūṣṇīṃ na kṣamate bhāṣantām* |iyaṃ prathamā
karmavācanā | evaṃ dvitīyā tṛtīyā karmavācanā kartavyā | kṛtaṃ saṃghena śreyakasya
bhikṣor abhīkṣṇāpattikasya nigarhaṇīyaṃ karma | kṣāntam anujñātaṃ saṃghena yasmāt tūṣṇīm
evam etad dhārayāmi ||

nigarhaṇīyakarmakṛtasyāhaṃ bhikṣor āsamudācārikān dharmān prajñapayāmi | nigarhaṇīyakarmakṛtena
bhikṣuṇā na pravrājayitavyaṃ | nopasaṃpādayitavyaṃ | na niśrayo deyo | na śramaṇoddeśa
upasthāpayitavyaḥ pūrvavad yāvat tarjanīyakarmakṛtasya vaktavyaṃ |nigarhaṇīyakarmakṛto bhikṣur
yathā prajñaptān āsamudācārikān dharmān na samādāya vartate sātisāro bhavati ||

sa evaṃ nigarhaṇīyakarmakṛta utkacaprakacaḥ saṃghe roma pātayati pūrvavad yāvat* antaḥsīmāyāṃ
sthitvā osāraṇāṃ yācate | abhīkṣṇāpattikatvāc ca prativiramāmīti vadati | etat prakaraṇaṃ
bhikṣavo bhagavata ārocayanti |bhagavān āha | osārayata yūyaṃ bhikṣavaḥ śreyakasya bhikṣor
nigarhaṇīyakarmakṛtasya iti yo vā punar anyo ’py evaṃjātīyaḥ |

paṃcabhir dharmaiḥ samanvāgato nigarhaṇīyakarma kṛtaḥ osārayitavyaḥ | katamaiḥ paṃcabhiḥ | utkacaprakacaḥ
saṃghe roma pātayati · niḥsaraṇaṃ pravartayati sāmīcīm upadarśayati antaḥsīmāyāṃ
sthitvā osāraṇāṃ yācate · abhīkṣṇāpattikatvāc ca prativiramāmīti · vadati ·

evaṃ ca punar osārayitavyaḥ | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn
samanuyujya sarvasaṃghe saṃniṣaṇṇe saṃnipatite śreyakena bhikṣuṇā vṛddhānte utkuṭukena sthitvā
aṃjaliṃ pragṛhya idaṃ syād vacanīyaṃ |

śṛṇotu bhadantāḥ saṃghaḥ | ahaṃ śreyako bhikṣur abhīkṣṇāpattikaḥ abhīkṣṇaṃ saṃghāvaśeṣām āpattim
āpadye | tan me bhikṣavaḥ parivāsaṃ dadanto mūlaparivāsaṃ mānāpyāvarhaṇaś ceti | bahukṛtyā
bhavanti bahukaraṇīyā riṃcanty uddeśaṃ pāṭhaṃ svādhyāyaṃ yogaṃ manasikāram adhyātmaṃ
cetaḥśamathaṃ | mama saṃghena nigarhaṇīyaṃ karma kṛtaṃ | so ’haṃ nigarhaṇīyakarmakṛta utkacaprakacaḥ
saṃghe roma pātayāmi | niḥsaraṇaṃ pravartayāmi | sāmīcīm upadarśayāmi · antaḥsīmāyāṃ
sthitvā osāraṇāṃ yāce | abhīkṣnāpattikatvāc ca prativiramāmi | osārayatu māṃ bhadantāḥ
saṃghaḥ śreyakaṃ bhikṣum abhikṣṇāpattikaṃ nigarhaṇīyakarmakṛtam anukaṃpako ’nukaṃpām upādāya
| evaṃ dvir api trir api |

tataḥ paścād ekena bhikṣuṇā jñaptiṃ kṛtvā karma kartavyam* | śṛṇotu bhadantāḥ saṃghaḥ |ayaṃ
śreyako bhikṣur abhīkṣṇāpattikaḥ pūrvavad yāvad adhyātmaṃ cetaḥśamathaṃ | tasya saṃghenābhīkṣṇāpattika
iti nigarhaṇīyaṃ karma kṛtam osārayed ity eṣā jñaptiḥ | evaṃ ca karma kartavyam*
|nigarhaṇīyakarmakṛta utkacaprakacaḥ saṃghe roma pātayati pūrvavad yāvad abhīkṣṇāpattikatvāc
ca prativiramāmīti vadati ·sacet saṃghasya prāptakālaṃ kṣametānujānīyāt saṃgho yat
saṃghaḥ śreyakaṃ bhikṣum abhīkṣṇāpattikaṃ nigarhaṇīyakarmakṛtam osārayed ity eṣā jñaptiḥ |

evaṃ ca karma kartavyaṃ | śṛṇotu bhadantāḥ saṃghaḥ |ayaṃ (291r1 = GBM 889) bhadanta śreyako
bhikṣur abhīkṣṇāpattikaḥ abhīkṣṇaṃ saṃghāvaśeṣām āpattim āpadyate | dadatāsya bhikṣavaḥ parivāsaṃ
bhadanta pūrvavad yāvad adhyātmaṃ cetaḥśamathaṃ | tad asya saṃghenābhīkṣṇāpattika
iti nigarhaṇīyaṃ karma kṛtaṃ so ’yaṃ śreyako bhikṣur abhīkṣṇāpattiko nigarhaṇīyakarmakṛta
utkacaprakacaḥ saṃghe roma pātayati niḥsaraṇaṃ pravartayati · sāmīcīm upadarśayati antaḥsīmāyāṃ
sthitvā osāraṇāṃ yācate abhīkṣṇāpattikatvāc ca prativiramāmīti vadati |tat saṃghaḥ śreyakaṃ
bhikṣum abhīkṣṇāpattikaṃ nigarhaṇīyakarmakṛtam osārayati · yeṣām āyuṣmatāṃ kṣamate
śreyakaṃ bhikṣum abhīkṣṇāpattikaṃ nigarhaṇīyakarmakṛtam osārayituṃ te tūṣṇīṃ na kṣamate bhāṣantāṃ
|iyaṃ prathamā karmavācanā evaṃ dvitīyā tṛtīyā karmavācanā kartavyā || osāritaḥ saṃghena
śreyako bhikṣur abhīkṣṇāpattiko nigarhaṇīyakarmakṛtaḥ | kṣāntam anujñātaṃ saṃghena
yasmāt tūṣṇīm evam etad dhārayāmi || ||

