buddho bhagavāṃ cchrāvastyāṃ viharati jetavane ’nāthapiṇḍadasyārāme |tena khalu samayena ariṣṭasya
bhikṣor idam evaṃrūpaṃ pāpakaṃ dṛṣṭigatam utpannaṃ |tathāhaṃ bhagavato dharmaṃ deśitam
ājānāmi yathā ye ’ntarāyikā dharmā uktā bhagavatā te ca pratisevyamānā nālam antarāyāyeti
|etat prakaraṇaṃ bhikṣavo bhagavata ārocayanti |bhagavān āha | kuruta yūyaṃ bhikṣava ariṣṭasya
bhikṣor apratiniḥsṛṣṭe pāpake dṛṣṭigate utkṣepaṇīyaṃ karma iti yo vā punar anyo ’py
evaṃjātīyaḥ |

paṃcabhiḥ kāraṇair apratiniḥsṛṣṭe pāpake dṛṣṭigate utkṣepaṇīyaṃ karma kṛtam adharmakarma ca
tad avinayakarma ca saṃghaś ca tena sātisāraḥ |katamaiḥ paṃcabhiḥ | acodayitvā kurvanti |
pūrvavad yāvad ekena bhikṣuṇā jñaptiṃ kṛtvā karma kartavyaṃ |

śṛṇotu bhadantāḥ saṃghaḥ | asyāriṣṭasya bhikṣor idam evaṃrūpaṃ pāpakaṃ dṛṣṭigatam utpannaṃ |tathāhaṃ
bhagavato dharmaṃ deśitam ājānāmi yathā ye ’ntarāyikā dharmā uktā bhagavatā pūrvavad
yāvat saṃghasya prāptakālaṃ kṣametānujānīyāt saṃgho yat saṃghaḥ ariṣṭasya bhikṣor apratiniḥsṛṣṭe
pāpake dṛṣṭigate utkṣepaṇīyaṃ karma kuryād ity eṣā jñaptiḥ |

karma kartavyaṃ | śṛṇotu bhadantāḥ saṃghaḥ | asyāriṣṭasya bhikṣor idam evaṃrūpaṃ pāpakaṃ dṛṣṭigatam
utpannaṃ |tathāhaṃ bhagavato dharmaṃ deśitam ājānāmi pūrvavad yāvat saṃgha ariṣṭasya
bhikṣor apratiniḥsṛṣṭe pāpake dṛṣṭigate utkṣepaṇīyaṃ karma karoti |yeṣām āyuṣmatāṃ kṣamate
ariṣṭasya bhikṣor apratiniḥsṛṣṭe pāpake dṛṣṭigate utkṣepaṇīyaṃ karma kartuṃ te tūṣṇīṃ
na kṣamate bhāṣantām* |iyaṃ prathamā karmavācanā pūrvavad yāvat pāṇḍulohitakānāṃ |

sa eṣaḥ apratiniḥsṛṣṭe pāpake dṛṣṭigate utkṣepaṇīyakarmakṛtam utkacaprakacaḥ saṃghe roma pātayati
pūrvavad yāvat* dṛṣṭigataṃ pratiniḥsṛjāmīti vadati |etat prakaraṇaṃ bhikṣavo bhagavata
ārocayanti |bhagavān āha | (295r1 = GBM 902) osārayata yūyaṃ bhikṣavaḥ ariṣṭaṃ bhikṣum
apratiniḥsṛṣṭe pāpake dṛṣṭigate utkṣepaṇīyakarmakṛtam iti yo vā punar anyo ’py evaṃjātīyaḥ
|

paṃcabhir karaṇair apratiniḥsṛṣṭe pāpake dṛṣṭigate utkṣepaṇīyakarmakṛta osārayitavyaḥ |katamaiḥ
paṃcabhiḥ | utkacaprakacaḥ saṃghe roma pātayati pūrvavad yāvad ekena bhikṣuṇā jñaptiṃ
kṛtvā karma kartavyaṃ |

śṛṇotu bhadantāḥ saṃghaḥ | asyāriṣṭasya bhikṣor idam evaṃrūpaṃ pāpakaṃ dṛṣṭigatam utpannaṃ |tathāhaṃ
bhagavato dharmaṃ deśitam ājānāmi yathā ye ’ntarāyikā dharmā uktā bhagavatā te pratisevyamānā
nālam antarāyāyeti |tad asya saṃghena apratiniḥsṛṣṭe pāpake dṛṣṭigate utkṣepaṇīyaṃ
karma kṛtaṃ |so ’yam ariṣṭo bhikṣur apratiniḥsṛṣṭe pāpake dṛṣṭigate utkṣepaṇīyakarmakṛta
utkacaprakacaḥ pūrvavad yāvad dṛṣṭigataṃ pratiniḥsṛjāmīti vadati |sacet saṃghasya prāptakālaṃ
kṣametānujānīyāt saṃgho yat saṃgha ariṣṭaṃ bhikṣum apratiniḥsṛṣṭe pāpake dṛṣṭigate
utkṣepaṇīyakarmakṛtam osārayed ity eṣā jñaptiḥ |

evaṃ ca karma kartavyaṃ | śṛṇotu bhadantāḥ saṃghaḥ | asyāriṣṭasya bhikṣor idam evaṃrūpaṃ pāpakaṃ
dṛṣṭigatam utpannaṃ pūrvavadyāvat tat saṃgha ariṣṭaṃ bhikṣum apratiniḥsṛṣṭe pāpake dṛṣṭigate
utkṣepaṇīyakarmakṛtam osārayati |yeṣām āyuṣmatāṃ kṣamate ariṣṭam apratiniḥsṛṣṭe pāpake
dṛṣṭigate utkṣepaṇīyakarmakṛtam osārayituṃ te tūṣṇīṃ na kṣamate bhāṣantām* |iyaṃ prathamā
karmavācanā evaṃ dvitīyā tṛtīyā karmavācanā pūrvavad yāvat tūṣṇīm evam etad dhārayāmi
|| ||

